---
title: "Zeus en Corona"
created_at: 11-03-2020
description: Corona en de invloed ervan op Zeus WPI
author: Robbe Van Herck
tags:
    - Corona
---
Beste Zeussers en Zeusinnen,

Corona, het nieuws staat er vol van, en niet zonder reden. Steeds meer mensen geraken, ook bij ons, geïnfecteerd met het covid-19-virus, beter bekend als het Coronavirus. Het grootste probleem hiermee is dat er (nog) geen vaccin bestaat voor deze ziekte. De grootste gevarengroep zijn jonge kinderen en oudere mensen. Dit geeft op verschillende plaatsen problemen. Zo zijn er bijvoorbeeld in Italië al veel ziekenhuizen overvol waardoor de overheden daar beslist hebben om volledige regio's in lockdown te zetten.

Om deze mensen te beschermen en situaties zoals in Italië te voorkomen, dragen we allemaal een verantwoordelijkheid. Op individueel vlak houdt dit in om handen regelmatig te wassen, fysiek contact te vermijden en thuis te blijven als je koorts hebt of je slecht voelt. Daarnaast hebben verenigingen zoals Zeus ook een verantwoordelijkheid. We proberen te voorkomen dat te veel verschillende groepen mensen met elkaar in contact komen. De Vergadering van KonventsVoorzitters (VKV) heeft daarom besloten om alle studentenactiviteiten van de UGent af te lassen vanaf morgen, 12 maart.

Voor Zeus houdt dit in dat we spijtig genoeg al onze aangekondigde evenementen moeten annuleren. De Godot-codenight van 12 maart en de Geeks, Attack: Bootcamp! van 27 maart worden dus afgelast. We zijn aan het kijken of we mogelijks op andere manieren toch nog een Zeus-activiteit kunnen doen, waarschijnlijk via voice-chat of berichten om zo toch nog je portie Zeus te krijgen.

Daarnaast wordt het vanuit de VKV ook afgeraden om activiteiten te doen waarbij veel mensen zich bij elkaar in de buurt bevinden. Hier valt dus het keldergaan spijtig genoeg ook onder. We hebben dus als Zeusbestuur beslist om de kelder vanaf morgen, 12 maart te sluiten. Hoe lang deze maatregel in werking gaat zijn, weten we nog niet. We houden ons aan wat de instanties boven ons aanraden en doen wat we denken dat best is.

Tot slot wil ik iedereen ook nog eens oproepen om hun gezond verstand te gebruiken. Probeer de verantwoordelijkheid die je hebt, zo veel mogelijk na te leven. Blijf weg van publieke plaatsen, breng geen grote groepen bij elkaar enzovoort. Het is daarnaast natuurlijk niet de bedoeling dat je jezelf de komende weken opsluit in je kamer. Spreek met vrienden af en kom buiten, maar wees je bewust van de gevaren en (nogmaals) gebruik je gezond verstand.

Veel groetjes en tot snel,
jullie Zeusbestuur
