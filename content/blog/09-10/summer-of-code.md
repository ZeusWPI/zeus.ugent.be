---
title: Summer of code
created_at: 23-09-2009
---

Ook tijdens de zomermaanden zitten de meeste Zeus-leden niet stil. Naast het occasionele herexamen en de obligatoire vakantiebestemming werd er ook weer een hoopje code bij elkaar geschreven. Nu het academiejaar weer in actie schiet, is het tijd voor een overzichtje van hun programmeer-activiteiten.

[Relix](https://blog.crowdway.com/) bracht [Seenly Core](https://github.com/relix/seenly-core/tree/master) uit, een Flash-applet met Javascript-API waarmee je in je webapplicatie makkelijk gebruik kan maken van een webcam. Daarnaast zorgde hij ervoor dat backup-adepten weer op beide oren kunnen slapen met [GMail Backup](https://code.crowdway.com/projects/show/gmailcc).

Op [#zeus](irc://wina.ugent.be/#zeus), ons IRC-kanaal, werd er dan weer fel meegedaan aan de [GitHub-contest](https://contest.github.com/). Net zoals de Netflix contest was de uitdaging om een algoritme te schrijven dat het gedrag van gebruikers zo goed mogelijk kon voorspellen aan de hand van een gegeven dataset. Naast Relix deden ook [Blackskad](https://twitter.com/blackskad) en [Chton](https://twitter.com/chton) mee. Blackskad haalde als enige een score boven de 2000 punten en eindige ook erg hoog in de rankings, proficiat! _(Dit doet mij er aan denken dat er nog enkele pintjes dienen uitgewisseld te worden hiervoor)_

[Jasper](https://twitter.com/jaspervdj) schreef een eigen game-engine in C++ en Lua, [JVGS](https://jvgs.sourceforge.net/). Blackskad werkte aan [tracker-feeds](https://github.com/blackskad/tracker-feeds), een systeem om webfeeds te integreren met Gnome Tracker, maar werkte vooral hard (en laat) samen met mijzelf, [Javache](https://thinkjavache.be), aan de integratie van [Yii Framework](https://www.yiiframework.com/) in de [WiNA](https://wina.ugent.be)-site (wat nu ook live staat).

Ik wens alle leden een academiejaar toe dat minstens even productief is!
